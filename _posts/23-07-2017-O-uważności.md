---
layout: post
title: 'O uważności'
date: '2017-07-23 10:48:00'
---
Co czujesz, kiedy siedzisz na plaży i oglądasz zachód słońca? Czy próbujesz coś zmienić albo kontrolować to, co się dzieje? Czy kiedykolwiek pojawiła się w twojej głowie myśl: „Za dużo żółtego. Chmura z prawej powinna być bardziej różowa.”? Czy jesteś spokojny, otwarty i pozwalasz sobie chłonąć wrażenia wszystkimi zmysłami?

Uważność to pełen akceptacji kontakt z własnym aktualnym doświadczeniem - bez oceniania, krytykowania i daremnych prób kontroli czy zmiany. Praktykowana regularnie pozwala traktować siebie, ludzi i świat dookoła z życzliwością i zaciekawieniem, a w rezultacie wyzwolić się z nawykowych reakcji i odzyskać wewnętrzny spokój. 

Uważność jest prosta, choć niełatwa. Polega na obserwowaniu pojawiających się myśli, emocji i wrażeń w ciele oraz traktowania zarówno tych przyjemnych jak i nieprzyjemnych z jednakowym życzliwym zainteresowaniem. Bez prób ich zatrzymywania albo blokowania. Jednak nasz umysł nieustannie błądzi i podsuwa różne obrazy i scenariusze, które sprawiają, że zanurzamy się w strumieniu wrażeń i myśli, zamiast spokojnie obserwować je z brzegu. Bywa, że nasze doświadczenie jest tak trudne, że łatwiej wydaje się je stłumić albo odwrócić od niego uwagę. Wszyscy mamy na to swoje sposoby – mniej lub bardziej skuteczne i konstruktywne: używki, leki, internet, sport, relacje intymne czy praca.

Uważność nie jest techniką relaksacyjną. Wewnętrzny spokój to uboczny skutek pełnej akceptacji całego naszego doświadczenia. Również tego trudnego i bolesnego. Dzięki świadomości, że nasze doświadczenie jest płynne, nietrwałe i zmienne. I dzięki porzuceniu złudzenia kontroli nad tym, co myślimy i czujemy.

Uważność nie jest kolejną metodą samorozwoju i doskonalenia. Przeciwnie. Pozwala nam pogodzić się ze sobą i przestać traktować samych siebie jak problem, który należy rozwiązać. Odzyskujemy dzięki temu energię i zasoby, które możemy wykorzystać na zbudowanie sobie życia, które warto przeżyć.

Uważność nie pozbawia nas kontaktu z prawdziwym życiem. Nie musimy zamykać się w klasztorze i medytować w izolacji od świata. Jon Kabat-Zinn, który w latach 70. wprowadził uważność do zachodniej medycyny, mówi, że praktyka uważności to nieustanny romans z życiem wraz z całym jego bogactwem.

Uważność nie jest zakamuflowanym buddyzmem. Praktyki  kontemplacyjne mają korzenie w tradycji i filozofii wschodu i są obecne we wszystkich religiach. Jednak programy oparte na uważności, które funkcjonują w przedszkolach, szkołach, szpitalach, gabinetach terapeutycznych i firmach na całym świecie mają całkowicie świecki charakter i nie służą nawracaniu kogokolwiek. Służą poprawie jakości życia.

W 2015 roku w brytyjskim parlamencie powstał raport  Mindful Nation. Raport zawiera zalecenia dotyczące wprowadzania uważności w czterech obszarach: edukacji, służbie zdrowia, systemie penitencjarnym i miejscach pracy. Rekomenduje m.in. ułatwienie dostępu do terapii poznawczej opartej na uważności MBCT (Mindfulness Based Cognitive Therapy) osobom, które cierpią na przewlekłe choroby i nawracająca depresję. W szczególności tym, które nie chcą stosować leków antydepresyjnych. Marzy mi się podobna inicjatywa w Polsce.

Źródła:
Germer, C. K., Siegel , R. D., Fulton  P. R. (2015). Uważność i psychoterapia. Kraków: Wydawnictwo Uniwersytetu Jagiellońskiego

Penman D., Burch V. (2016). Mindfulness dla zdrowia. Jak radzić sobie z bólem, stresem i zmęczeniem. Warszawa: Samo Sedno

Mindful Nation UK (2015). Raport the Mindfulness All-Party Parliamentary Group (MAPPG)

Artykuł ukazał się w serwisie [Zdrowa Głowa](http://zdrowaglowa.pl/mindfulness-uwaznosc/)
