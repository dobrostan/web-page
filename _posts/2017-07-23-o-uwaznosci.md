---
layout: post
title: 'O uważności'
date: '2017-07-23 10:48:00'
---
Co czujesz, kiedy siedzisz na plaży i oglądasz zachód słońca? Czy próbujesz coś zmienić albo kontrolować to, co się dzieje? Czy kiedykolwiek pojawiła się w twojej głowie myśl: „Za dużo żółtego. Chmura z prawej powinna być bardziej różowa”? Czy jesteś spokojny, otwarty i pozwalasz sobie chłonąć wrażenia wszystkimi zmysłami?

Mindfulness oznacza pełen akceptacji kontakt z własnym aktualnym doświadczeniem - bez oceniania, krytykowania i daremnych prób kontroli czy zmiany. Regularna praktyka pozwala traktować siebie, ludzi i świat dookoła z życzliwością i zaciekawieniem, a w rezultacie wyzwolić się z nawykowych reakcji i odzyskać wewnętrzny spokój. 

Mindfulness jest prosty, choć niełatwy. Polega na obserwowaniu pojawiających się myśli, emocji i wrażeń w ciele oraz traktowania zarówno tych przyjemnych, jak i nieprzyjemnych z jednakowym życzliwym zainteresowaniem. Zamiast prób ich zatrzymywania albo blokowania. Zamiast zanurzania się w strumieniu wrażeń i myśli. Zamiast nieustannego przeżywania przeszłości lub przyszłości. Zamiast poszukiwania ulgi w nawykowych, często destukcyjnych zachowaniach. Praktyka Mindulness uczy, że kiedy pozwolisz sobie na doświadczenie negatywnej emocji, możesz ją przetworzyć i iść dalej. Kiedy nie dajesz sobie takiego pozwolenia i tłumisz emocje, one wzbierają i zaczynają kontrolowac twoje zachowanie.

Mindfulness nie jest techniką relaksacyjną. Wewnętrzny spokój to uboczny skutek pełnej akceptacji całego naszego doświadczenia. Również tego trudnego i bolesnego. Dzięki świadomości, że nasze doświadczenie jest płynne, nietrwałe i zmienne. I dzięki porzuceniu złudzenia kontroli nad tym, co myślimy i czujemy.

Mindfulness nie jest kolejną metodą samorozwoju i doskonalenia. Przeciwnie. Pozwala nam pogodzić się ze sobą i przestać traktować samych siebie jak problem, który należy rozwiązać. Odzyskujemy dzięki temu energię i zasoby, które możemy wykorzystać na budowanie wartościowego życia.

Mindfulness nie pozbawia nas kontaktu z prawdziwym życiem. Nie musimy zamykać się w klasztorze i medytować w izolacji od świata. Jon Kabat-Zinn, który w latach 70. wprowadził uważność do zachodniej medycyny, mówi, że praktyka uważności to nieustanny romans z życiem  - wraz z całym jego pięknem i bogactwem.

Mindfulness nie jest zakamuflowanym buddyzmem. Praktyki  kontemplacyjne mają korzenie w tradycji i filozofii wschodu i są obecne we wszystkich religiach. Jednak programy oparte na uważności, które funkcjonują w przedszkolach, szkołach, szpitalach, gabinetach terapeutycznych i firmach na całym świecie mają całkowicie świecki charakter a ich celem jest poprawa jakości życia.

W 2015 roku w brytyjskim parlamencie powstał raport  Mindful Nation. Raport zawiera zalecenia dotyczące wprowadzania uważności w czterech obszarach: edukacji, służbie zdrowia, systemie penitencjarnym i miejscach pracy. Rekomenduje m.in. ułatwienie dostępu do terapii poznawczej opartej na uważności MBCT (Mindfulness Based Cognitive Therapy) osobom, które cierpią na przewlekłe choroby i nawracająca depresję. W szczególności tym, które nie chcą stosować leków antydepresyjnych. Marzy mi się podobna inicjatywa w Polsce.

Źródła:
Germer, C. K., Siegel , R. D., Fulton  P. R. (2015). Uważność i psychoterapia. Kraków: Wydawnictwo Uniwersytetu Jagiellońskiego

Penman D., Burch V. (2016). Mindfulness dla zdrowia. Jak radzić sobie z bólem, stresem i zmęczeniem. Warszawa: Samo Sedno

Mindful Nation UK (2015). Raport the Mindfulness All-Party Parliamentary Group (MAPPG)

Artykuł ukazał się w serwisie [Zdrowa Głowa](http://zdrowaglowa.pl/mindfulness-uwaznosc/)
