---
layout: post
title: 'O uważności'
date: '2017-07-23 10:48:00'
---

<img src="{{ site.baseurl }}/images/Mindfulness_blog.jpg" class="fit image">

Co czujesz, kiedy siedzisz na plaży i oglądasz zachód słońca? Czy próbujesz coś zmienić albo kontrolować to, co się dzieje? Czy kiedykolwiek pojawiła się w twojej głowie myśl: „Za dużo żółtego. Chmura z prawej powinna być bardziej różowa”? Czy jesteś spokojny, otwarty i pozwalasz sobie chłonąć wrażenia wszystkimi zmysłami?

Uważność oznacza pełen akceptacji kontakt z własnym aktualnym doświadczeniem - bez oceniania, krytykowania i daremnych prób kontroli czy zmiany. Regularna praktyka pozwala traktować siebie, ludzi i świat dookoła z życzliwością i zaciekawieniem. Pozwala dostrzec kiedy sami powodujemy własne niepotrzebne cierpienie, a w rezultacie wyzwolić się z nawykowych reakcji i odzyskać wewnętrzny spokój. 

Praktyka uważności jest prosta, choć niełatwa. Polega na obserwowaniu pojawiających się myśli, emocji i wrażeń w ciele oraz traktowania zarówno tych przyjemnych, jak i nieprzyjemnych z jednakowym życzliwym zainteresowaniem. Bez prób ich zatrzymywania albo blokowania. Bez nieustannego przeżywania przeszłości lub przyszłości. Bez poszukiwania ulgi w nawykowych, często destrukcyjnych zachowaniach.  

Uważność nie jest techniką relaksacyjną. Wewnętrzny spokój to uboczny skutek pełnej akceptacji całego naszego doświadczenia. Również tego trudnego i bolesnego. Dzięki świadomości, że nasze doświadczenie jest płynne i nietrwałe. I dzięki porzuceniu złudzenia kontroli nad tym, co czujemy. Praktyka uważności uczy, że kiedy pozwolisz sobie na doświadczenie negatywnej emocji, możesz ją przetworzyć i iść dalej. Kiedy nie dajesz sobie takiego pozwolenia i tłumisz emocje, one wzbierają i zaczynają kontrolować twoje zachowanie.

Uważność nie jest kolejną metodą samorozwoju i doskonalenia. Przeciwnie. Pozwala nam pogodzić się ze sobą i przestać traktować samych siebie jak problem, który należy rozwiązać. Odzyskujemy dzięki temu energię i zasoby, które możemy wykorzystać do budowania wartościowego życia.

Uważność nie pozbawia nas kontaktu z prawdziwym życiem. Jon Kabat-Zinn, który w latach 70. wprowadził uważność do zachodniej medycyny, mówi, że praktyka uważności to nieustanny romans z życiem  - wraz z całym jego pięknem i bogactwem.

Uważność nie jest religią. Praktyki kontemplacyjne, które mają swoje korzenie w tradycji i filozofii wschodu, są obecne we wszystkich religiach. Jednak programy oparte na uważności w przedszkolach, szkołach, szpitalach, gabinetach terapeutycznych i firmach na całym świecie mają świecki charakter, a ich celem jest poprawa jakości życia.


Źródła:
Germer, C. K., Siegel , R. D., Fulton  P. R. (2015). Uważność i psychoterapia. Kraków: Wydawnictwo Uniwersytetu Jagiellońskiego

Penman D., Burch V. (2016). Mindfulness dla zdrowia. Jak radzić sobie z bólem, stresem i zmęczeniem. Warszawa: Samo Sedno

Mindful Nation UK (2015). Raport the Mindfulness All-Party Parliamentary Group (MAPPG)

Artykuł ukazał się w serwisie [Zdrowa Głowa](http://zdrowaglowa.org/mindfulness-uwaznosc/)
